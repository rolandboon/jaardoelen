# 1. Huisprojecten
Voor komende zomer wil ik graag een speeltuintje voor Lia gemaakt hebben in de tuin. De schommel aan de pergola is leuk, maar het zou nog leuker zijn als Lia meer heeft om te spelen in de tuin. De zandbak in het park vindt ze bijvoorbeeld erg leuk en ook glijbanen zijn favoriet.

De kasten op de zolder beginnen dringend nodig te worden om alle spulletjes binnen handbereik te houden. Een eerste stap is gezet met de IKEA kasten voor bij het bureau. Hopelijk kunnen we in het eerste kwartaal nog wat meer voortgang in boeken. Het is nog wel moeilijk om keuzes te maken over wat we nu precies willen, want de wensenlijst voor de zolder is lang.

Het renoveren van het poppenhuis voor Lia gaat nu eerst even voor de ombouw van de ventilatie. Het schuren en schilderen hiervan gaat nog wel een aardige klus worden.

Verder kunnen we hopelijk hier en daar wat meer decoratie dingen bereiken. Het daadwerkelijke werk hiervoor is weinig, maar het beslissen met z’n tweeën gaat langzaam. Misschien wat meer dingen voorstellen en kleine liggende todo’s snel afronden (kapstok Lia, vogelhuisjes).

## Evaluatie
We hebben mooie dingen aan het huis verbeterd. De speeltuin voor Lia is erg goed gelukt en we hebben voor haar verjaardag ook nog een zelfgemaakt buitenkeukentje gegeven. Spelen in de tuin is nu erg leuk en tijdens verjaardagen en BBQ’s was dit al een succes dit jaar.

De kasten op zolder zijn ook helemaal gelukt en het is erg mooi geworden. Er zijn nog kleine dingen om de zolderruimte beter aan te kleden, maar functioneel is het helemaal af.

Daarnaast hebben we deze zomer ook screens laten installeren. Hopelijk heeft dat komende zomer ook een goed effect op de temperatuur beneden.

Het poppenhuis is op een laag pitje komen te staan. Ik ben niet erg gemotiveerd om eraan te werken en Julia heeft er op een uurtje schuren na niets aan gedaan. Het derde en laatste deel zou ik nog wel willen schuren, zodat het poppenhuis gewoon in zijn geheel opgebouwd kan worden, maar verder schilderen vind ik niet zo interessant. Lia speelt er ook niet mee en het huis wordt met name gebruikt als kast.

De speelkeuken voor binnen die we voor Kerst hebben gegeven is gelijk een succes. Daarnaast hebben we de woonkamer een klein beetje anders ingericht, zodat Lia een gezellige hoek heeft om te kunnen spelen. Hier maakt ze veel gebruik van. Qua aankleding hebben we ook mooie foto’s van Maleisië aan de muur gehangen en hebben we een grote kroonluchter zelf gemaakt en boven de eettafel opgehangen.

In totaal is er een hoop gebeurd en als ik zo terugblik ben ik er erg tevreden mee. Ik merk dat ik gedurende het jaar soms wel ontevreden ben over de snelheid waarmee ik klussen kan uitvoeren, maar dat vind ik zo tijdens deze evaluatie wat onnodig.

# 2. Sporten
De Tacx is erg goed bevallen afgelopen jaar en dat wil ik graag weer gaan oppakken. Daarnaast gaat het wekelijks zwemmen ook goed, dus dat wil ik vol gaan houden. De Sworkit workouts mis ik wel een beetje, maar ik weet nog niet zo goed op welk moment ik dat zou moeten gaan doen.

## Evaluatie
Het zwemmen heb ik vrij goed erin gehouden. Fietsen op de Tacx heb ik veel te weinig gedaan. In plaats daarvan heb ik wel veel met Lia in de rugzak gewandeld om te trainen voor de vakanties in Maleisië en Griekenland. Dat wandelen vind ik opzich wel een goed alternatief, maar toch zou ik wel meer op de Tacx willen fietsen. In het jaar dat ik dat wel veel heb gedaan merkte ik namelijk goed dat ik hierdoor makkelijker op de straat fiets.

# 3. Werk
Het nieuwe kantoor staat dit jaar op de planning! Dat wordt een flinke klus, maar ik ben van plan om alle benodigde tijd daarvoor binnen werktijd in te plannen. Het vraagt wel continue aandacht om de doorlooptijd een beetje acceptabel te houden en ik zou niet te veel compromissen willen doen voor de inrichting.

Afgelopen jaar heb ik mijn werktijden een beetje vervroegd naar 9:00 tot 17:30. Dit was nodig om in de avond genoeg tijd te hebben voor het koken en avondeten. Hoewel het redelijk lukt blijft het af en toe nog steeds moeilijk en 17:30 lijkt voor Julia een redelijke ondergrens. Misschien kunnen we ‘s ochtends iets meer routine en optimalisatie krijgen, zodat ik bijv. consequent rond 8:30-8:45 op kantoor ben. Bijvoorbeeld met een kinderzitje voor Lia, zodat ik direct door naar werk kan vanuit de opvang.

## Evaluatie
Het nieuwe kantoor is fantastisch geworden en voor het grootste gedeelte van het jaar kon ik de uitvoering hiervan ook prima tijdens kantoortijden aansturen. Aan het einde van het project werd het wel echt intensief en ging er ook tijd (en vooral aandacht) tijdens de avonden en weekenden in zitten. Qua eindejaarsprojecten had ik alles qua stress prima op de rit dit jaar, maar de kantoor-oplevering en openingsfeest hebben dat alsnog opgevuld.

Verder heb ik naar mijn mening de werktijden prima onder controle. Met de kinderzit op de fiets kan ik vroeg genoeg beginnen en ben ik altijd voor 18:00 weer thuis. Ik merk wel dat Julia dit soms alsnog te laat vindt, maar ik vind dat ik hiervoor dan moet proberen haar verwachtingen aan te passen. Ik werk namelijk geen minuut meer dan 32 uur en dat zou ik ook niet willen verminderen.

# 4. Persoonlijke maandplanning
Vanaf afgelopen oktober heb ik een persoonlijke maandplanning bijgehouden, om zo alles voor december op tijd afgerond te krijgen. Dit is me goed bevallen. Er was nauwelijks stress en ik heb een hoop bereikt, door minder tijd aan TV-kijken te besteden. Dit jaar wil ik dat voor alle maanden gaan doen, zodat ik wat kleine doelen ingepast krijg. Wat ik dit jaar wil bereiken:

- Jaarboeken van 2020, 2021 en 2022 maken
- Grote vakantie voor 2024 op tijd boeken (+/- 6 maanden vantevoren)
- Iets leuks voor Moederdag doen
- Lia’s tweede verjaardag goed plannen en iedereen uitnodigen
- Jaarrekeningen op tijd indienen
- Misschien Kerst met Julia’s familie bij ons thuis vieren

## Evaluatie
De maandplanning heeft me goed geholpen om m’n doelen in beeld te houden en op tijd stappen te ondernemen. Ik merk wel dat ik soms wat te ambitieuze doelen gepland heb en dat ik daarom sommige dingen lang vooruit moet schuiven. Dit voelt op dat moment niet helemaal goed, maar eigenlijk vind ik dat onterecht. De maandplanning werkt uiteindelijk positief en de “stress” om dan doelen door te schuiven zou ik moeten kunnen loslaten. Al met al wil ik dit blijven aanhouden.
