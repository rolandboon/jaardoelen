# 1. Sportroutine oppakken
Doordeweeks 's ochtends een korte workout (20-30 minuten) voor het werk. Dus het liefst 4 keer, maar als ik gemiddeld op 3 keer uit kom vind ik het geslaagd. De inhoud van de workout mag iets met kracht, cardio, balans of stretching zijn. Ik wil hiervoor een standaard programma gebruiken of opzetten, zodat ik dit echt als routine kan uitvoeren. Misschien is de app Sworkit een optie.

Tenminste 2 keer per week een cardio workout van tenminste 30 minuten. Bij voorkeur fietsen of zwemmen. Het tijdstip maakt voor nu nog niet uit, maar misschien moet ik er voor de routine uiteindelijk wel vaste momenten voor vinden als dat kan. Zolang we nog veel binnen moeten zitten is een Tacx met Zwift misschien een optie.

## Evaluatie
De ochtend workout is de eerste helft van het jaar goed gelukt. De Sworkit app is fijn daarvoor, maar in de praktijk blijkt dat ik ‘s ochtends max 15 minuten had. In de tweede helft van het jaar werd Lia eerder wakker en had ze meer tijd nodig voor ontbijt, aankleden en opvang. Daardoor had ik ‘s ochtends helemaal geen tijd meer voor een workout. Ik ben ook eerder begonnen met werken, zodat ik vroeger thuis ben voor het avondeten. Op tijd thuis zijn ‘s avonds vind ik nu belangrijker. Het zou wel fijn zijn als ik bijv. 1 langere Sworkit workout per week kan doen op een ander moment.

De Tacx is super goed bevallen en heb ik tot de zomer veel gebruikt.. Dit wil ik de eerste helft van het jaar weer actief gaan doen met 2 workouts per week. Eind van de zomer het zwemmen weer opgepakt, maar het fietsen op de Tacx niet. Ik heb ervoor gekozen om vanaf oktober veel vrije tijd te steken in de december voorbereidingen. Dit is erg goed bevallen, want hierdoor was december heel ontspannen.

# 2. Vakantie met z'n 3en
Ik wil dit jaar een paar trips maken om te ontdekken wat we leuk en ontspannen met z'n 3en kunnen doen. Wellicht is het op te bouwen met een weekendje, een (mid)weekje Zeeland en iets nieuws en langers (10 dagen).

Waar ik achter wil komen is hoe we de dutjes van Lia in een vakantie kunnen verwerken, hoe we ontspannen op locatie aankomen en hoe we toch tijd kunnen hebben om iets leuks te doen.

Misschien kunnen we ergens met een (nacht)trein naartoe, bijvoorbeeld Zwitserland.

## Evaluatie
Dit is helemaal gelukt. Een weekendje Landal, midweek Zeeland en 2 weken Tirol met de nachttrein. De vakanties waren allemaal erg leuk en precies goed qua uitdaging met Lia. Achteraf gezien zou ik alleen de nachttrein naar Tirol niet nog een keer doen. Voor een stedentrip is het misschien nog wel een keer leuk, maar in Tirol was het onhandig om geen auto te hebben. Daarnaast was het niet perse heel ontspannen slapen voor Lia. Ik denk dat die in de auto ‘s nachts beter slaapt.

Voor volgend jaar hebben we alweer twee vakanties op de planning staan: Maleisie en Kreta. Twee vliegvakanties, dus weer een stapje erbij qua uitdaging.

# 3. Boeken lezen
Afgelopen jaar heb ik 4 boeken over ouderschap gelezen en 1 boek dat ik in 2020 was begonnen afgerond. Dit jaar wil ik de verdeling graag andersom doen en op tenminste 6 boeken uitkomen.

De boeken die nu op dit moment nog wil lezen zijn:
1. Het boek waarvan je wilde dat je ouders het gelezen hadden (laatste ouderschapsboek)
2. Zo hadden we het niet bedoeld (over de toeslagaffaire)
3. Ons geld is stuk
4. Company of one

## Evaluatie
Deze 4 boeken zijn gelukt, maar verder niet. Achteraf gezien vind ik dit doel niet zo belangrijk meer. Hoewel ik de inhoud van de boeken vaak interessant vind, haal ik meer ontspanning uit sporten.

# 4. Huisprojecten afronden
De grote verbouwing van de zolder staat gepland. Om dit helemaal netjes af te ronden zal hier nog flink wat tijd in moeten. Het liefst zou ik de zolder dit jaar helemaal klaar willen hebben. Dat betekent inrichting nieuwe slaapkamer, netjes inrichten van de thuiswerkplek en de inrichting van de zolderbibliotheek. Daarbij zou ik ook een nette ombouw om de ventilatie willen maken (laagste prio).
De puntjes op de i op de zolder zijn op dit moment nog iets minder belangrijk dan 2 DIY-projecten om alles netjes opgeruimd te krijgen. Namelijk indeling van de trapkast en tuinkussenschappen in de garage.

## Evaluatie
Hier hebben we veel bereikt. De trapkast, de garage en de zolderkamer zijn af. Het afwerken van de zolder met kasten en ombouw niet, maar dat was ook een redelijke stretch-goal. De logeerkamer op zolder is echt super geworden.

# 5. Een sideproject afronden
Vorig jaar heb ik een aardige start kunnen maken met de MijnLoterij website en de ClicPick app voor Picnic. Een van de twee wil ik dit jaar echt afronden en online gaan zetten.

## Evaluatie
Hier heb ik helaas exact niets aan kunnen doen. Ik verwacht hier de komende tijd ook geen verandering in.
