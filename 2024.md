###
# 2024: Werk in balans; leerzame gezinsvakanties
###

# 1. Grote reis naar Nieuw Zeeland
Voordat Lia naar de basisschool gaat zouden we graag nog een reis door Nieuw Zeeland willen maken. Alles aan deze reis zal ruim het dubbele zijn tov bijvoorbeeld Maleisië of Costa Rica: de lengte, de vliegtijd, de kosten… Om dit goed en op tijd te organiseren zal hier dus best wat aandacht naartoe moeten.

## Evaluatie
De reis naar Nieuw Zeeland is volledig gepland voor februari 2025. Na onze ervaringen in Costa Rica en Corfu in 2024 hebben we weer wat geleerd over wat wel en niet werkt voor ons.

In Costa Rica merkten we dat te veel vooraf plannen en reserveren stress oplevert. Lia's wensen (zoals zwemmen en naar het strand) botsten soms met onze geplande activiteiten. De communicatie tussen mij en Julia kwam onder druk te staan, vooral door stress rond de planning en mijn gevoel van onderwaardering, omdat ik alles regelde maar vooral kritiek ervoer. Toch heb ik wel hele bijzondere herinneringen overgehouden aan deze reis.

De all-inclusive vakantie in Corfu was daarentegen veel ontspannener door minimale planning. Achteraf is het alleen wel een vakantie waar ik weinig speciale herinneringen aan over heb gehouden. We hebben relatief weinig authentiek Griekenland meegemaakt.

Voor Nieuw Zeeland wil ik hier wat mee doen. Ik wil er bewuster op zijn en opener communiceren als iets me niet bevalt in Julia haar houding. Daarnaast hebben we een betere balans nodig tussen geplande activiteiten en vrije tijd.

# 2. Sporten
De Tacx heeft afgelopen jaar veel stilgestaan en daar wil ik dit jaar verandering in brengen. Om dit te bereiken wil ik een of meerdere vaste momenten per week plannen waarop ik ga fietsen. De maandagavond lijkt me geschikt en misschien vrijdag. De zwemtraining op woensdag wil ik gewoon zo aanhouden als het is.

## Evaluatie
Het sporten is dit jaar erg goed gegaan. Ik heb wekelijks op de Tacx gefietst, met name op de vaste maandagavond. Dit werkte perfect en ik merk de voordelen: ik fiets soepeler op de weg en krijg wat meer spiermassa in m'n benen. Twee keer per week fietsen bleek nog wat lastig in te plannen, maar ik heb wel nog waar het kan grotere fietsritten buiten op m'n Schindelhauer gemaakt.

Een nadeel was dat ik de hele zomer niet buiten op de wielrenfiets gezeten heb, omdat ik m'n fiets niet van de Tacx af wilde halen. Daarom heb ik nu een los Zwift Frame gekocht, zodat m'n racefiets weer beschikbaar is voor buitenritten. Die heeft wel eerst nog een onderhoudsbeurt nodig.

Het zwemmen is ook heel regelmatig gelukt. Al met al ben ik tevreden met dit sportjaar. Voor volgend jaar zou ik nog wel een klein beetje krachttraining willen toevoegen, bijvoorbeeld met een optrekstang op zolder die ik tussendoor kan gebruiken.

# 3. Huisprojecten
Het belangrijkste project voor dit jaar vind ik het aanpakken van Lia haar kamer. We hebben inmiddels een mooi plan gemaakt, waardoor we denk ik al in het begin van dit jaar dit project zouden kunnen afronden. Verder wil ik graag de bewatering van de tuin automatiseren. Dit is ook iets wat voor de lente afgerond zou moeten zijn. Daarna zullen er vast nog wat kleinere projecten voor aankleding komen, zoals voor de zolder en het afdak in de tuin.

## Evaluatie
Het aanpakken van Lia haar kamer is mooi gelukt. De kamer is erg leuk geworden en het plan is zo goed als helemaal uitgevoerd. Hier en daar zouden we nog wat meubels kunnen vervangen, zoals een stoel, boekenkastje en wat aan de muur. Maar dat kunnen we parkeren totdat we de kommode niet meer nodig hebben. Na de zomer gaat Lia naar school, dan zou de kommode misschien niet meer nodig zijn. Wellicht een project voor winter 25/26 om nog wat aan de inrichting te doen.

Het automatisch bewateren van de tuin is gelukt. Ik ben nog veel verder gegaan met een complete Home Assistant setup voor het hele huis. Dit is erg leuk en kan ik telkens nog weer een beetje langzaamaan uitbouwen. Ik heb nog wensen voor extra bewaking, monitoring van klimaat en automatisering van verlichting op beweging.

Het afdak van de tuin heeft inmiddels wel flink onderhoud nodig. Het dak begint te lekken en daar moeten we naar laten kijken. Als dat opgelost is, is het misschien tijd om ook wat aan de aankleding hiervan te doen.

# 4. Financiële planning
Nu de verbouwing van kantoor is afgerond, zou ik dit jaar een duidelijker plan willen gaan formuleren voor mijn financiën. Ik heb de mogelijkheden en ambitie om vroegtijdig financieel onafhankelijk te zijn en daar zou ik iets mee willen doen. Ik zou iets van een formele planning daarvoor willen formuleren en ook overzicht willen hebben hoe ver het ermee staat. Daarnaast wil ik ook voor mijzelf duidelijk hebben wat ik hier dan vervolgens precies mee zou willen bereiken. Wat ga ik dan doen. Tenslotte wil ik ook wat financiële zaken formeel beter regelen. Ik heb een begin gemaakt aan de README voor Julia. Deze wil ik afronden en met haar doornemen. Verder wordt het echt tijd om een testament op te stellen.

## Evaluatie
Voor de financiële onafhankelijkheid heeft Ewout een mooie simulatie geschreven. Dit geeft veel duidelijkheid, maar laat ook zien dat we voor een pensioen met weinig risico nog flink moeten doorsparen. Ik zit nu op een belegd vermogen van 335k (in 3,5 jaar tijd), maar dit zou ruim 3mln moeten worden. In het huidige tempo van 10k/maand zit ik na 9 jaar op 2,2mln. 

Komend jaar verhogen we daarom de inleg naar 15k, maar veel meer lijkt in deze economie niet haalbaar. Op termijn moet het nog wel wat meer worden, hopelijk volgen er alsnog jaren met meer winst uit de onderneming om dit te realiseren. Wat ik na het bereiken van dit doel zou willen heb ik nog niet echt geformuleerd, anders dan dat ik graag wel wat minder zou willen werken en meer wil ondernemen.

Het opstellen van de README voor Julia is al voor een redelijk deel gelukt, maar het testament nog steeds niet.

# Overige reflecties

Wijste beslissing: de maandelijkse vaste ingeleg voor beleggingen hebben het heel erg goed gedaan. In combinatie met de verdere doorrekening van mijn ambitieuze pensioendoel lijkt dit nu ook daadwerkelijk haalbaar.

Grootste les: Julia en ik hebben duidelijk twee verschillende love-languages. Dit wisten we natuurlijk al, maar in combinatie met de ervaringen tijdens de vakanties en het weekend weg in België is me dit weer goed duidelijk geworden. We hebben goed besproken waar onze behoeften liggen en ik hoop dat dit gaat helpen bij onze reis naar Nieuw Zeeland.

Grootste verrassing: financieel kan het met werk ook tegenzitten. De afgelopen 10 jaar hebben we eigenlijk alleen maar groei gezien, maar dit jaar is dat duidelijk anders. Het is zeker geen probleem, maar het maakt wel duidelijk dat we met 10KB ook aan wat andere onderwerpen moeten bouwen om een stevigere basis te krijgen.

Overig: het was goed om dit jaar zo spontaan met de familie van Julia tijdens Kerst af te kunnen spreken. Ik heb het idee dat Julia dit erg fijn vond. Ik vond het ook een heftige realisering dat het aantal jaren dat het op deze manier zou kunnen echt heel erg beperkt is.